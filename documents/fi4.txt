Suurin osa lasten vatsataudeista on virusten aiheuttamia ja todella tarttuvia. Niiden torjuminen on lähes mahdotonta. Pienessä määrässä 
oksennusta on miljardeja viruksia, ja tartuntaan riittää 10–100. Tarttuvuus on suurinta paikoissa, joissa on paljon lapsia, kuten kouluissa 
ja päiväkodeissa. Vatsataudin tavallisin aiheuttaja on norovirus, joka tarttuu helposti ihmisestä toiseen käsien välityksellä tai 
pisaratartuntana. Viruksia voi olla myös vedessä, ruoassa tai ovenkahvoissa. Tauti itää puolesta vuorokaudesta kahteen vuorokautta. Lapsi voi 
saada tartunnan oireettomalta tarhakaverilta, jolle tauti on vasta tulossa. Kaikille tauti ei tartunnasta huolimatta tule. Voit yrittää 
ehkäistä vatsatautia huolehtimalla sekä omasta että lasten hyvästä käsihygieniasta. Peskää kädet vedellä ja saippualla aina wc-käynnin 
jälkeen sekä ennen ruoanlaittoa ja ruokailua.
Tärkeintä on, että huolehdit lapsen nestetasapainosta ja annat hänelle mehua, maitoa tai muuta juomaa, jota hän suostuu ottamaan. 
Jos tautiin liittyy ripulia, laktoosin imeytyminen heikkenee. Anna lapselle silloin muutakin kuin maitoa. Voit antaa lapselle myös limsaa, 
jos hän juo sitä mieluummin kuin muita juomia. Mahatautipotilaan elimistö kuivuu sitä nopeammin, mitä pienemmästä lapsesta on kyse. 
Jos oksentelu on rajua, pieni lapsi voi alkaa kärsiä nestehukasta jo vuorokaudessa. Jos tauti kestää useita päiviä, anna lapselle lisäksi 
apteekista saatavaa ripulijuomaa, esimerkiksi Floridralia. Ei ole väliä, vaikkei lapsi syö, kunhan hän juo. Jos mikään ei pysy sisällä, ja 
lapsi on väsynyt ja vaisu, käytä lapsi lääkärissä. Seuraa lapsen painoa: jos paino laskee, vie hänet herkemmin lääkärin arvioitavaksi.
Kun oksentelu on loppunut, pidä lapsi kotona yhdestä kahteen oireetonta päivää ennen päiväkotiin tai kouluun menoa.
Tammikuu on halvin aika matkustaa muun muassa Lontooseen, Pariisiin, Barcelonaan ja New Yorkiin. Moskova sen sijaan on halvimmillaan 
joulukuussa ennen venäläisen uudenvuoden sesonkia ja Amsterdam lokakuussa keskieurooppalaisten lomakauden päätyttyä.
Kaikki tietänevät jo, että lomansa ajankohtaa ei pitäisi kailottaa julkisissa some-päivityksissä. Päivityksen saattaa huomata myös murtovaras, 
joka saa samalla tietää, milloin asuntosi on tyhjillään.
Tiesitkö, että myöskään lentolipun tai maihinnousukortin kuvaa ei kannata lähettää kaiken kansan nähtäväksi? Syynä ei ole pelkästään 
kavereiden kateus. Netistä löytyvien viivakoodinlukijoiden avulla henkilökohtaisia tietojasi voidaan nimittäin napata lipun viivakoodin avulla.
 Pahimmillaan joku voi tehdä kiusaa ja esimerkiksi peruuttaa jatkolentosi.
Myönnetään: kyllähän jokainen julkaisee mieluummin kuvia aurinkorannoista ja herkkuaamiaisista kuin kertoo, että kohteeseen iski vuosisadan 
sadekausi ja uudet kengät hiersivät jalat rakoille.
Liika on kuitenkin liikaa. Jos poistat bikinikuvista jenkkakahvoja kuvankäsittelyohjelmalla tai yrität photoshopata lomakohteen säätä 
paremmaksi, on aika tarkastella omia elämänarvoja kriittisellä silmällä. Jos et kuvaa matkailuesitteitä työksesi, Instagram-tilisikään ei
 tarvitse olla täydellinen matkailumainos.
Hienoihin lomakuviin ja –päivityksiin on mukava palata myöhemmin. Elämyksiin on kuitenkin hankala keskittyä täysillä, jos alat kaivella kännykkäkameraa esiin heti, kun näet jotain upeaa.
Tutkimuksen mukaan nuoremmat ihmiset nauravat vanhempia helpommin niin sanotusti aggressiiviselle huumorille. Tällä tarkoitetaan hauskanpitoa,
 jossa esimerkiksi pilaillaan jonkun toisen kustannuksella tai vähätellään itseään. Nuorille huumori on ehkä tapa ilmaista aggressiota
 sosiaalisesti hyväksyttävässä muodossa; sillä myös testataan ja rakennetaan sosiaalista asemaa ryhmissä.
Vanhemmat puolestaan suosivat enemmän yhteiseen hassutteluun liittyvää lämminhenkistä huumoria, joka yhdistää ihmisiä. Vuosien varrella
 karttuvan kokemuksien uskotaan muokkaavan näkemystämme hauskuudesta. Elämän kolhut ikään kuin jättävät oman jälkensä huumorintajuumme 
ja ajan myötä lempeämpi huumori alkaa miellyttää enemmän. Huumorin tehtävä on silloin ehkä enemmän stressin ja vastoinkäymisten pehmentäminen.
 Sillä pyritään ylläpitämään positiivista näkökulmaa elämään.
