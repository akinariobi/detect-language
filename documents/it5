Pausini: “Il Paese trova scuse per non diventare moderno”
La superospite: “Cosa stiamo aspettando per dare diritti a tutti? Stasera canto le canzoni della mia vita nel luogo che più mi fa paura”

Laura Pausini sarà stasera sul palco dell’Ariston

Per salire questa sera sul palcoscenico dell’Ariston, Laura Pausini ha interrotto le prove per i concerti americani, che partiranno dopo gli stadi italiani dell’estate (Milano, 4 e 5 giugno, Roma 11 giugno, Bari 18 giugno): «So che sembra assurdo ma ora preparo il tour nei palasport, mentre a maggio mi dedicherò agli stadi, che però vengono prima: lì penso che mi divertirò parecchio».

Che cosa accadrà stasera?
«Farò un medley di canzoni che in questi 23 anni di carriera mi hanno dato soddisfazioni giganti. Sono molto agitata, nervosissima, nulla mi fa paura quanto Sanremo. Quando sono venuta qui per la prima volta nel 1993 avevo paura perché non sapevo cosa fosse “questa cosa qui”, adesso ho paura proprio perché lo so! Il fatto è che voglio dimostrare di meritare quello che ho ottenuto finora, e voglio farlo su questo palco. È quello che mi ha cambiato la vita, ma allo stesso tempo è un palco sul quale non riesco mai a dare il meglio di me dal punto di vista vocale. Quando ho paura, mi si irrigidisce il collo e l’emissione è più difficile... Ma ora sono qui e mi sono ripromessa di metterci tutta la forza che ho».

A novembre ha pubblicato l’album «Simili», con un messaggio generale di apertura, accettazione, curiosità nei confronti degli altri esseri umani. Che cosa rappresenta per lei questo album?
«Simili è uscito in un momento storico importante, un momento nel quale tutti, in tutto il mondo, dovremmo coltivare l’orgogliosi della differenza e quindi ascoltare, come spero accada nel mio disco, le storie di vita altrui con curiosità e rispetto. Sono felice di come viene recepito, le persone che mi scrivono, per esempio, spesso riportano le frasi più importanti del disco che preferiscono E sono le frasi più dure, le più profonde, le più polemiche. “La protezione tra esseri simili”, per esempio: una frase in cui mi riconosco al cento per cento. Nelle differenze dobbiamo proteggerci e non dividerci».

Come sempre il Festival di sanremo finisce per rappresentare il Paese reale. E quindi qui oggi si parla molto di unioni civili, nuove famiglie, adozioni... Lei è sempre stata molto sensibile ai temi dei diritti civili: trova che l’Italia sia cambiata negli anni da questo punto di vista (e così Sanremo, in fondo)?
«No, non molto. O, meglio, molte persone sono cambiate, sono moderne, libere… Però, purtroppo, il Paese trova sempre giustificazioni - a volte davvero incomprensibili e vergognose - per non progredire. Come è possibile mettere in discussione oggi le unioni civili? Penso che ogni cittadino, indipendentemente dal sesso e dal credo religioso, debba avere il diritto di essere trattato dalla legge nella stessa maniera. Mi stupisce poi che tantissime persone parlino di questa proposta usando termini che non c’entrano nulla, come per distrarre gli indecisi oppure per non far conoscere la verità a chi è chiuso nelle proprie vecchie convinzioni. La storia della “stepchild adoption” per esempio, se proprio vogliamo entrare nel dettaglio, riguarda anche gli eterosessuali. Dovremmo andare tutti, pacificamente, a dire: “Ohi! Ma cosa stiamo aspettando ancora?”».

E Sanremo, allora? In fondo è una delle poche tradizioni non negative che in Italia resistono, malgrado tutto.
«Sanremo è come la pasta al dente. L’Italia non sarebbe tale se il Festival non esistesse e non si svolgesse qui. La pasta viene meglio alcune volte rispetto ad altre, ma rimane comunque il prodotto più importante, quello che ci rappresenta nel mondo. Sanremo è inimitabile. E seppur con molte difficoltà, rappresenta ancora oggi l’unico palcoscenico che porta parte della nostra musica fuori dai confini nazionali. Non toccatemi Sanremo, divento una belva!». 
