In Iowa Cruz batte Trump, la Clinton vince di misura su Sanders
Primo verdetto delle primarie per la corsa alla Casa Bianca. Il senatore democratico chiede il riconteggio dei voti

Il senatore repubblicano del Texas Ted Cruz

Vittoria per Ted Cruz fra i repubblicani, e virtuale pareggio per Hillary Clinton e Bernie Sanders fra i democratici. I caucus dell’Iowa hanno mantenuto la promessa di essere sorprendenti, e consegnano all’America una corsa alla Casa Bianca ancora più interessante e complessa di prima.

Il senatore del Texas ha ottenuto il 27% dei voti, contro il 24% di Donald Trump e il 23% di Marco Rubio. Se il successo di Cruz ha stravolto i pronostici dei sondaggi, dove il costruttore miliardario era quasi ovunque in testa, la vera sorpresa è stata la rimonta del senatore della Florida. Grande delusione invece per Donald, che era ormai convinto di vincere.

Cruz ha attribuito il suo successo al fatto che gli elettori hanno rifiutato le indicazioni dell’establishment repubblicano, e hanno scelto invece di puntare su un vero candidato conservatore. Secondo gli analisti, però, il suo successo è dipeso soprattutto da una macchina elettorale più efficace, che ha portato ai seggi dei caucus tutti i suoi sostenitori.

Trump probabilmente rimpiangerà a questo punto la decisione di saltare l’ultimo dibattito televisivo in polemica con la televisione Fox, ma nel suo caso è avvenuto l’opposto di quanto è capitato a Cruz: non aveva una macchina elettorale collaudata, e quindi non è riuscito a trasformare il consenso dei sondaggi in voti ai seggi.

La vera sorpresa però è Rubio, che è andato molto oltre le previsioni. Con questo risultato, pur arrivando terzo, ha raccolto il testimone di candidato preferito dell’establishment, cioè più moderato ed eleggibile.
Ora si passa al New Hampshire, dove si voterà il 9 febbraio. Qui i sondaggi finora hanno attribuito a Trump un vantaggio anche superiore a quello che aveva in Iowa, ma adesso si tratta di vedere se questo consenso si tradurrà davvero in voti alle urne. Se Trump si prendesse la rivincita, riequilibrando il punteggio degli stati vinti con Cruz, la corsa si complicherebbe ancora di più, e Rubio potrebbe sperare di emergere come candidato di compromesso.

Tra i democratici i caucus sono stati ancora più drammatici, Hillary Clinton ha vinto di misura su Bernie Sanders con uno stringato 0,3%, e con contestazioni sulla gestione del voto, tanto che Sanders ha chiesto il riconteggio voto per voto al partito. In pratica un pareggio, che entrambi i candidati hanno già cominciato ad usare a loro vantaggio. Hillary ha quanto meno evitato l’umiliazione del 2008, quando Obama l’aveva sconfitta, e quindi ha sostenuto di essere l’unica candidata eleggibile del partito.

Sanders però ha detto che questo pareggio per lui equivale ad una vittoria, perché all’inizio della campagna Clinton aveva un vantaggio del 50%. L’entusiasmo che ha generato parlando della disuguaglianza economica, soprattutto fra i giovani, lo ha trasformato in un vero sfidante, e ora la gara è aperta.

In New Hampshire, stato confinante col Vermont, i sondaggi danno per certa la vittoria di Bernie. A quel punto si passerà al Nevada, alla South Carolina, e gli altri stati del Sud, dove Hillary pensa di essere in vantaggio soprattutto grazie agli ispanici e ai neri. La campagna di Sanders però ritiene che la corsa ormai sia cambiata in maniera radicale, e quindi lui potrebbe rovesciare i pronostici andando a vincere anche in grandi stati come la California o l’Ohio. Lo spettacolo elettorale, insomma, è appena cominciato.
