En vandring mot Teneriffas tystnad
DN:s Kristofer Ahlström reser till Kanarieöarna för att vandra. Och förvandlas på några veckor från uppkopplad mediemänniska till enstörig hippie med druidkäpp och skägg.

Kvällsdiset suddar ut bergens alla detaljer och syrsorna spelar på maxvolym, en brandfärgad rand träder fram vid horisonten och får himlen att sedimenteras från rött till violett – från ena änden av det synliga färgspektrumet till den andra. Vid sådana tillfällen kan man börja fundera en hel del över mänskligheten. Till exempel detta: om den ens behövs.

Efter två veckor på vandringsstråt har någonting hänt. Jag har vandrat i öken, jag har vandrat i regnskogsliknande miljö, och nu befinner jag mig här. I den lilla korsningen Cruz de Tejeda, bland mulligt lummiga bergstoppar, där jag börjat ifrågasätta vissa vedertagna sanningar.

På två veckor har jag inte läst en tidning, inte sett en sekund på tv eller lyssnat på radio eller ens musik, i samtliga sociala medier har jag varit asocial. Omvärlden är något som pågår långt ute i marginalen, i smala spalter. Och jag trivs så bra med det att jag har utvecklat en smygande irritation mot alla påminnelser om den.

Här uppe, på 1. 560 meters höjd, är det lätt hänt. Naturen är så nära. Kritvita mandelträd står i full blom. Det är skördefestival här i februari, med mandelkräm och mandelost och mandelmaräng, denna mandel hemsöker varje lokal kulinarisk produkt. Men det är i princip också det enda som odlas här: på min väg passerar jag igenslammade vattenreservoarer, igenbuskade åkrar överdragna av gula blomsterfält som tecken på ett jordbruk som har kostat mer än det smakat och som nu har övertagits av naturen.

Samma naturtillstånd tycks ha gripit även mig, av för mycket tystnad och ensamhet. Varje vandrare har ju sin egen värld. Varje vandrare ser andra vandrare som olägliga, för vandraren är ljudkänslig och vill lösas upp i upplevelsen av vandringsstavens regelbundna nedslag, varfåglars kvitterrefränger, knarrandet från ryggsäckens remmar i takt med varje steg – allt annat är intrång. På sin höjd kommunicerar man enstavigt, helst halvstavigt. Vilket skapar lätt bisarra situationer när man möter andra ensamma människor, till synes mitt ute i ingenstans, och ingen låtsas om den andre, helt inne i sin respektive illusion.

Kanarieöarnas främsta lämplighet som vandringsstråk ligger i den omväxlande miljön. Jag gör mina första promenader på markerade och kartlagda stigar i naturreservatet Teide på Teneriffa, i sig en växlingsrik plats: genom barrskogen Corona Forestal där knytnävsstora kottar kantar vägen, förbi det kolsvarta lavalandskapet i Lavas Negras och sedan kommer panoramat med den grönfärgade vulkansanden i Minas de San José. Och efter det, den torra röda sanden som slår upp i bolmande dammpuffar kring varje fotsteg.

Som gotlänning och Fåröbo känner jag visst släktskap med landskapet – inte bara på grund av de tjugo meter höga, raukliknande klippformationerna, utan för att det är ett landskap som inte gör sig till, där bara det växer som kan besegra livets sämsta förutsättningar. På en informationsskylt om platsens flora lyder rubriken dramatiskt nog: ”Anpassning eller död”.

Det är en plats där alla färger presenteras i renaste skalor, som om världen färglagts i Technicolor. Svart lava klänger nerför sluttningar och täcker marken, sanden är roströd, och synligt i varje läge är Spaniens högsta berg, Teide, som ett spetsigt skulderblad som petar på den knallblå himlen på 3.500 meters höjd.

Den täta anagaskogen på Gran Canaria.

Platsen kunde inte vara mer annorlunda än Anagabergen på öns norra del, den äldsta, där jag gör min nästa vandring. Här tävlar grenarna mot ljuset, de sträcker sig i sin fulla längd och bildar tak och väggar i en dunkel tunnel där bara fläckar av dag sipprar igenom lövverket. Stigen täcks av barr, repliknande rötter och skavda rotknölar. Ormbunkar och maskrosor växer vinkelrätt från bergsväggen. Det är en seg, förvriden urskog men i allra högsta grad levande: kluckande små vattenfall, porlande bäckar, rasslet av ödlor i varje buske.

Vandring är som ett slags naturtillstånd, kanske närmar man sig det som Rousseau tangerade i sina smått koloniala tankar om den ädle vilden. Och varför inte – enligt Lasse Bergs Kalaharitrilogi har våra kroppar genetiskt sett utvecklats försvinnande lite sedan våra afrikanska förfäders, och vi är därför fortfarande konstruerade för att gå i genomsnitt sex kilometer om dagen.

Hela den här naturromantiska förankringen blir inte svagare när jag i Tejeda på Gran Canaria finner en kastad vandringsstav som snabbt blir min närmsta följeslagare. En av naturen smidd krycka med klyka i toppen för ett perfekt tumgrepp, en rent Gandalfsk påk är det, och genom nedslag i någon dikeskant har den även prytts i änden med gula småblommor och fastnade grässtrån.

Området här, Gran Canarias mest kända skyline med klippan Roque Nublo i majestät, har leder som alla utgår från friluftshotellet Parador. Trakten är en caldera, en gammal insjunken krater där stigarna löper längs åsen, besjungen av den spanske författaren Miguel de Unamuno som ”en fossiliserad storm, ett våldsamt tumult uppbragt ur jordens själva innanmäte”.

Morgondimman rullar in över Cruz de Tejada.

Dimbankar och fuktig luft – när morgondimman rullar in som tung ånga i vågor över bergssluttningen sker det i ankelhöjd, man liksom vadar runt i cumulus, en mycket sällsam upplevelse – har därefter skapat förutsättningar för vild växtlighet och alternerande miljö. Kaktusar som förhistoriska bläckfiskar med tentaklerna resta i bukett. Tistlar, vallmo, rosmarindoft, silverrandiga humlor som brummar ryckigt mellan blommorna. Tuppar gal gutturalt från gårdar i närheten.

Artikelförfattaren med sinvnadringsstav.

Jag har vid det här laget, i sluttampen av min resa, anlagt munskägg och fått solblekt hår. Jag har med min druidkäpp gått hela generationscykeln runt och blivit hipsterns anfader, hippien. Som någonting anti-evolutionärt. Vandringen har även gett mig nomadmänniskans ovana vid andra människor. Denna folkilska når ett slags klimax när jag återvänder jag till hotellet och värsta tänkbara scenario inträffar: jag har fått norska balkonggrannar. Efter en så lång tid av lugn och tystnad är norrmäns dialekt det mest skavande läte man kan tänka sig, dessa norrmän som pratar som barnprogramledare på tv: käckt och med så emfatiskt övertydliga känslor. Men framför allt blir de en påminnelse om livet därhemma, i Norden, i det organiserade och inrutade – trots att min tillvaro här har bestått av i princip exakt samma rutin varje dag: att vandra.

Jag påminns även om att jag har blivit en person som förändras av att resa, jag har blivit den personen som kommer hem med livsvisdomar och allvarsord, och ingen vill ju bli den personen.

När jag nästa dag lämnar vandringsstaven på hotellrummet vid utcheckning tänker jag att dess besvärjelse får gå i arv, och hoppas att någon annan kommer bli lika glad som jag blev över dess sällskap.
