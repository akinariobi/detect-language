Hammarby utbuat i premiären

Hammarbyikonen Kennedy Bakircioglü hade svårt med tempot i cupmötet med superettanlaget Syrianska.

0-0 i cupmatchen mot Syrianska hemma på Tele2 arena är ett resultat som Hammarby ska vara mycket nöjt med. Syrianska var det bättre laget.

”Det är för trött och för tungfotat, helt klart”, säger en bekymrad Nanne Bergstrand.

Nu letar Hammarby nya spelare i Brasilien.

Hammarby fortsätter att ha greppet om sin publik. 9.166 åskådare hade på söndagseftermiddagen tagit sig till Tele2 arena för att se lagets första tävlingsmatch för säsongen.

Men efter den första halvlekens spel var det burop som följde Hammarbyspelarna ut i omklädningsrummet.

Hemmalaget skapade ingenting i den första halvleken, man fick knappt låna bollen och när man fick tag i den blev det felpassningar och missförstånd.

Syrianska däremot var piggt. 36-årige Louay Chanko styrde och ställde på det centrala mittfältet och redan efter sju minuter hade man skapat två chanser som Hammarbys isländske landslagsmålvakt Ögmundur Kristinsson fick anstränga sig för att rädda.

– Vi gör en väldigt, väldigt bra match och vi är väldigt, väldigt nöjda med vår prestation. Vi är det spelförande laget och skapar en del chanser, säger Syrianskas tränare Bosko Orovic.

Det dröjde över en timme innan Hammarby fick i väg ett skott mot Syrianskas mål och hemmalagets spel blev lite bättre i den andra halvleken, men inte mycket.

Bolltempot var alldeles för lågt och många gånger såg det ut som om hemmaspelarna inte hade en aning om vad de skulle göra med bollen.

Hammarbys tränare Nanne Bergstrand var efter matchen bekymrad.

– Det är klart att vi inte är nöjda. Men jag tycker Syrianska gör en bra match och speciellt i första halvlek har vi problem med deras passningsspel.

– Det är lite bättre i andra halvlek och därför blir det också lite bättre situationer för vår egen del. Men vi gör ingen bra prestation i dag. Det kan man inte säga.

– Det är för trött och för tungfotat helt klart.

Hammarby saknade sitt brasilianska nyförvärv Alex, toppforwardens papper är ännu inte klara.

– Men vi hoppas han spelar nästa helg, säger Nanne Bergstrand.

Samtidigt befinner sig sportchefen Mats Jingblad just nu i Brasilien för att hitta fler nyförvärv. Det har talats om att Hammarby jagar ytterligare en forward.

– Vi är öppna för alla positioner, säger Nanne Bergstrand.

Tränare Bergstrand var inte direkt chockad över de egna spelarnas ”icke-spel”, som han kallade det.

– Det har funnits perioder under försäsongen där det sett ut på detta viset. Det finns lite strukturella problem.

Men vilka de problemen är, vill Nanne Bergstrand inte gå in på.

– Det finns sammanhängande orsaker som jag inte kan gå in på här, tyvärr.

Vad har du för förväntningar på dina spelare?

– Jag har inga förväntningar på någon, jag har bara förhoppningar, och de är goda, säger Nanne Bergstrand, väl medveten att det bara är sex veckor kvar till den allsvenska premiären.

Hammarby–Syrianska 0–0
Matchbetyg: 2
Det är helt tack vare Syrianska. Hammarbys första halvlek var en nolla, medan Syrianska matchen igenom spelade bra efter sina förutsättningar. Hammarby bättre sista kvarten.
Matchens lirare
Syrianskas altmeister och lagkapten, förre Bajenikonen Lolo Chanko, styrde och ställde som han ville. Fick även applåder av Bajenfansen när han byttes ut i den 79:e minuten.
Kennedys bästa tid över?
Det känns som lagkaptenen Kennedy Bakircioglüs bästa tid har varit. Mannen som har en egen ramsa hängde inte med, trots att tempot var lågt.
Nästan 10.000 på plats
9.166 på Tele2 arena lät som många fler. Bajenklackens stöd in i det sista imponerar.
Bajenkollen
Nanne Bergstrand har ett hårt jobb framför sig om han ska få ordning på laget till den allsvenska premiären den 4 april. Till nästa match är troligen det brasilianska nyförvärvet Alex spelklar.
