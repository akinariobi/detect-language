Renzi: “In 2 anni Italia ripartita, ho ancora fame”. Sondaggio su Facebook: “Quale riforma adesso?”
Il premier fa il bilancio per il secondo anniversario del suo esecutivo davanti alla stampa estera, torna ad attaccare l’Europa e chiede via social quale sia la priorità per il Paese
L’arrivo di Matteo Renzi alla conferenza con la stampa estera

«Buongiorno. Qui trovate ventiquattro slide sui primi ventiquattro mesi di governo. Siamo a metà del cammino, mancano ancora due anni. Qual è per voi la priorità? Qual è secondo voi la riforma più urgente, adesso?». Il presidente del consiglio Matteo Renzi interpella i cittadini su Facebook per capire quali temi avvertano come più urgenti per i prossimi due anni di mandato.

LE RISPOSTE
Riassumere le risposte è impresa ardua. Ci proviamo: taglio delle tasse, sicurezza, reddito di cittadinanza, lavoro, pensioni (nel senso di aumento di quelle minime, flessibilità in uscita e taglio degli assegni d’oro), guerra all’evasione fiscale, norme anti-corruzione, tempi della giustizia più rapidi, lotta alla burocrazia, abolizione dei vitalizi dei politici e - ça va sans dire - unioni civili.

VOTA L’INSTANT POLL
Matteo Renzi lancia su Facebook un sondaggio-referendum per individuare quali siano le prossime riforme più sentite dai cittadini. Secondo te?

LE CRITICHE
Ma oltre ai consigli dei sostenitori, il premier deve fare i conti anche con centinaia di risposte tutt’altro che collaborative. «La priorità? È mandarti a casa», scrive Mimmo. Elezioni subito, gridano altri. Nicola critica le slide con numeri a senso unico: «Dov’é il debito pubblico?». «La mia priorità è non rivotarti», annuncia Giovanni. C’è chi chiede l’abolizione della Siae e chi invoca due anni di abusivismo, chi sogna un condono fiscale e chi vuole cacciare gli immigrati. Infine arriva Rosario, la sua richiesta è la più semplice: «Vorrei il mio lavoro».

CON LA STAMPA ESTERA
Il premier fa il punto sui due anni di governo davanti alla stampa estera. Un tentativo di arginare anche le critiche piovute negli ultimi giorni dalle capitali europee e giornali come il Financial Times. «Siamo a metà, la legislatura finisce nel febbraio 2018. È certo che in due anni molte iniziative stanno andando avanti, l’Italia aveva il segno meno al pil e ora ha il segno più, ancora non sufficiente, così come sull’occupazione, c’era una legge elettorale bloccata che abbiamo fatto così come la riforma della scuola», rivendica il premier.

BORDATA CONTRO L’UE
Secondo Renzi «l’Italia c’è ed è forte, ma c’è ancora molto da fare ed io ho ancora la fame del primo giorno. Fare il primo ministro in Italia non è facile, ha un passato strepitoso ma è un’esperienza affascinate. Posso dire che il futuro è tornato di casa in questo paese». Poi l’ennesimo attacco all’Europa: «O l’Europa cambia o rischia di vanificare la più grande operazione di costruzione di un istituzione politica. Ora l’Ue non funziona, l’Italia lavora per correggere la rotta non per qualche briciola di compensazione ma per ricostruire l’ideale europeo».

POLITICA ESTERA E FONDI EUROPEI
Renzi poi passa ala politica estera: «Il referendum su Brexit? Gli inglesi valuterano se l’Europa è ancora è attrattiva o no. Spero che vinca il sì, ma sarà difficile». Il premier poi annuncia che andrà da Putin: «Il 18 giugno sarò a San Pietroburgo raccogliendo un invito del presidente russo. Spero che si possa chiudere la fase delle sanzioni». La Corsa alla Casa Bianca: «Sostengo Hillary Clinton». Poi la chiusa, ancora sull’Europa: «Noi ogni anno mettiamo 20 miliardi e ne riprendiamo 12 in fondi europei, noi siamo contributori attivi. La solidarietà in Europa non deve essere a senso unico e la mia opinione molto chiara è che quando si dovrà discutere della programmazione dei fondi non potremo non tener conto che qualcuno immagina la solidarietà a senso unico».
