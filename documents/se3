First Edition Festival på Fylkingen

Samspelet fungerar väl mellan Heather Leigh och Peter Brötzmann.

Energiskt. Hårdrockande storbandsjazz på Fylkingen.

Den tyske pianisten med det sagolika namnet Alexander von Schlippenbach har bland mycket annat spelat in Thelonious Monks samtliga låtar. För ett antal år sedan var han i Stockholm med bandet för ändamålet: Monk’s Casino. Det var en konsert där det kantigt snillrika hos Monk togs till de högsta höjder jag har hört utan att bebopens överstepräst själv är med. Hela framförandet var på en gång torrt och utsvävande, aldrig ironiskt men ungefär som om humor och allvar vore samma sak. En klart intressant aspekt på särlingen Monk. Men också en sida av von Schlippenbach, som går igen även när han leder Globe Unity Orchestra på festivalen First Edition på Fylkingen i Stockholm.

Det smärre storbandet är en av hans tidigaste skapelser; namnet kommer av ett verk som den ursprungliga besättningen spelade på Berlins jazzfestival redan 1966. Då var man fjorton man. Nu är de bara nio, men med åtminstone två ytterligare originalmedlemmar i trumpetaren Manfred Schoof och saxofonisten Gerd Dudek. Med Paul Lytton på trummor, Axel Dörner på slidetrumpet och de båda svenskarna Fredrik Ljungkvist och Mats Äleklint på sax/klarinett och trombon har man sammantaget ett stadigt grepp om såväl 60- och 70-talens europeiska improvisationsmusik som amerikansk frijazz och den senare utveckling som bygger på båda delarna.

Och faktiskt mer än så. Verket de framför är uppbyggt så att i stort sett alla gör varsitt solo, och hos till exempel Shroof skönjer man rentav 50-talets Miles Davis. von Schlippenbach å sin sida har en förmåga att återkalla ännu äldre jazz, kanske delvis via inspiratören Monks förankring i stridestilen från Harlem men också av egen kraft. Till sin helhet är stycket samtidigt i sådan obeveklig framåtrörelse och liksom uppslukat av sin egen energi att formen för musiken mer eller mindre säger sig själv.

Saxofon- och spräcklegendaren Peter Brötzmann leder åtminstone ett liknande band, men på Fylkingen gör han en helt annan grej tillsammans med endast brittiska Heather Leigh. Att kalla henne en ”pedalsteelgitarrist från helvetet” (The list magazine) är kanske att ta i, men hon följer knappast de gudfruktiga traditionerna från Nashville. Ömsom använder hon plockteknik och rör sig liksom mässande mellan ett fåtal ackord, ömsom isolerar hon en enskild sträng och låter med lite klassisk hårdrocksdist som man kan tänka sig en tre kilo tung mygga på någon form av uppåttjack. Brötzmann spelar delvis inkännande men framförallt parallellt och med Leighs ihållande uttryck som ett slags fixpunkt att förhålla sig till. Som ofta på senare år varvar han sin pressade, spruckna ton med mer lyriskt spel och markerar tydligt formen för musiken genom att alternera mellan klarinetter, tenorsaxofon och det äldre träblåsinstrumentet tarogato.

Den Londonbaserade kvartett som inleder kvällen har inte mycket att sätta emot utan förmår mest bara upprepa det mest standardiserade inom huvudsakligen europeisk improvisationsmusik. Utsålt är det likafullt redan innan Fylkingen slår upp dörrarna.
