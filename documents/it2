Coccolati come immortali. Il sapore amaro della cerimonia degli addii
Per una Pennetta che lascia dopo il trionfo tanti saluti acidi. Non solo sport: da Baudo a Patty Pravo, è difficile dire basta

Francesco Totti ha visto stravincere la sua Roma contro il Palermo dalla tribuna. Lo stadio ha applaudito lui e fischiato Spalletti

Alle leggende italiane mancano degli esempi. Nel Paese dove non si è mai abbastanza vecchi per iniziare, scegliere il momento in cui smettere è quasi impossibile.

I capitani veri non tramontano mai, purtroppo i simboli si possono logorare se non sono protetti ed è ovvio che Totti meritasse un trattamento diverso ma sarebbe onesto anche chiedersi se non sia lui ad aver perso il momento perfetto per farsi rimpiangere.

LA LETTERA DI KOBE
Kobe Bryant ha dato l’addio al basket prima ancora di lasciare il parquet. Ancora gioca e già ci manca perché ha saputo salutare in grande stile, ha scritto una lettera: «Caro basket sono pronto a lasciarti andare» ed è chiaro che certe parole messe in fila da un campione tocchino le corde più emotive del tifoso, scatenano fitte di nostalgia che portano a una sola reazione: «Non lo fare». Se Bryant si fosse limitato a sfruttare la sua magia fino all’esaurimento un giorno si sarebbe trovato davanti all’ultima partita senza saperlo, senza sceglierlo e avrebbe coltivato rancore per la gloria mancata. Per il tributo rubato.

Totti potrebbe mettere insieme una lettera epica, ci farebbe piangere. Ci può ancora riuscire con l’ironia che ha amplificato i suoi successi, solo che dopo questa settimana di amarezze già rischia il finale acido alla Del Piero. Anche Alex si è appeso alle sue inimitabili punizioni e ha mancato il bivio in cui passi da idolo intoccabile a bersaglio mobile. Per fortuna non è una strada senza ritorno, i fenomeni veri sanno farsi ricordare per il viaggio non per la cartolina d’addio eppure è sempre una sofferenza vederli in preda a crisi di carenza di attenzioni. Se sei Totti non ti accomodi in panchina sereno, se vuoi restare Totti non puoi dare a un allenatore che adora essere il centro dell’attenzione la mano perfetta per farti fuori. Solo che non è semplice azzeccare la battuta d’uscita soprattutto qui, dove gli esempi scarseggiano e dove la pensione è considerata un’offesa.

FINO ALLA CONSUNZIONE
Per una Flavia Pennetta che pesca il ritiro nel giorno del trionfo, per un Ivano Fossati che fa festa con un ultimo tour perché sa di aver chiuso un capitolo ci sono decine di ostinati. In ogni campo.

Pippo Baudo, anni 79, si lamentava ciclicamente del trattamento che gli hanno riservato, del fatto che lo abbiano lasciato senza programmi degni del suo nome. Gli ascolti di Vespa calano inesorabili ma pare che il format consunto di «Porta a Porta», iniziato nel 1996, debba reggere a dispetto della logica. Patty Pravo torna a Sanremo e riprova a fare la diva con una canzone costruita su misura e a nessuno viene in mente di avvertirla che l’hanno costruita sulla misura di 20 anni fa. Il fisico magari regge, puntellato, ma la voce no. E non è bello criticare la ragazza del Piper, non è divertente guardare Totti che si autodistrugge. È faticoso. E triste.

Se solo leggessero la lettera di Bryant: «Ora posso lasciarti andare. E voglio che tu lo sappia, così entrambi possiamo assaporare ogni momento che ci rimane insieme». Se solo questa società ammettesse che è naturale cedere spazio a chi arriva anche se in fila non c’è nessuno capace di riempire il vuoto. Non importa, le generazioni si alternano e lo sport ha tempi stretti, ma Totti non ha certo bisogno di costruirsi un futuro, deve solo goderselo.

L’Italia non lo aiuta, coltiva il mito del pensionato intramontabile, confonde il parere di un esperto con l’inamovibilità, fatica a rinnovarsi e fraintende l’omaggio con l’insistenza. Annacqua le idee pure ai privilegiati che possono scegliere quando dire «adesso basta». Certi talenti sono infiniti ma nessuna carriera lo è.
